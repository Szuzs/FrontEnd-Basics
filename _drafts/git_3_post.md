## 3. gyakorlat: Github Desktop telepítése

Ez egy képekkel alaposan megtámogatott gyakorlat lesz, amiben végigvezetlek Titeket a Github Desktop telepítésén és az alapbeállításokon. Vágjunk bele azonnal!

Első lépésként érdemes már most létrehozni a Github felhasználónkat. Nem kötelező, később a Github Desktop is rákérdez és még akkor is elkészíthetjük, de miért várnánk vele? Az asztali alkalmazás letöltéséhez amúgy nincs rá szükség. Viszont ha amúgy is ingyenes...

![Github bejelentkező felület](..\assets\img\github.png)
A https://github.com/ oldalon a jobb felső _Sign up_ gombra kattintva készíthetjük el a felhasználói profilt. Nevet kér, amit a projektek azonosításához használhat (nyilvános nevet ettől függetlenül megadhatunk mást később), e-mail címet, ahová a megerősítő üzenetet küldheti és jelszót. Meg a szokásos _Nem vagyok robot_ jellegű ellenőrzésen is át kell esnünk, illetve az e-mailes megerősítésen... Nem egyszerű, de komolyan veszik a biztonságot, hogy senki se férhessen hozzá a bizalmas adatainkhoz, fájljainkhoz.

Ha ezzel megvagyunk, akár be is léphetünk a Githubra a _Sign in_ gombbal. Itt módosítgathatjuk a profilunkat, de nem ez lesz a cikksorozat lényege, ezért erről nem ejtek szót. Ha valaki a jövőben komolyabban tervezi használni az oldalt, akkor fedezze fel nyugodtan, vagy ha szükségét érzitek, később lehet erről is szó.

A mi következő lépésünk az ingyenes [Github Desktop](https://desktop.github.com/) letöltése lesz. A linkre kattintva egy szép nagy lila gomb jelzi a letöltést. Windowsra és Macre van, Linux esetén a szokásos parancssorral kell boldogulnunk.

Ha sikerült a telepítés, a program érdeklődik a Github felhasználónk iránt. Ezért mondtam, hogy egyszerűbb előbb azt létrehozni, de itt is lehet.

![Github felhasználó létrehozása a Github Desktopból](..\assets\img\launch_account.png)

Az a szép nagy kék link mutatja, hogy akár ennél a lépésnél is készíthetünk felhasználót, de ha már van, a kék gombbal tudjuk a Desktop programhoz kötni. Némi ellenőrzés és átirányítás után érzékeli a felhasználónkat.

![Github felhasználó létrehozása a Github Desktopból](..\assets\img\configure_profile.png)

De ha akarjuk, akkor manuálisan is átállíthatjuk a Github felhasználói értékekhez képest. Én meghagytam azt, amit a GH-n használok.

Ha a beállításaink mind stimmelnek, egy kedves kezdőlap fogad minket.

![Github Desktop kezdőlap](..\assets\img\lets_get_started.png)

A Tietek nem pont ilyen lesz, az oldalsó panel egy picit más (üres). Ez azért van, mert én ezt a GH felhasználót aktívan használom és használtam eddig is, vannak már kész repositoryk hozzá kötve. A Github Desktop, innentől röviden csak **GHD** pedig ezt érzékelte, tehát betöltötte őket. Ez most nem lesz számunkra érdekes, úgyis újat fogunk létrehozni, nem meglévőkkel foglalkozunk.

A következő cikkben pont ezt fogom tárgyalni, új repo létrehozását, illetve a Git folyamat alapjait: hogyan menti és kezeli a verziókat.
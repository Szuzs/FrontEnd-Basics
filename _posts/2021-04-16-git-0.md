---
title: Bevezető a Git alapok cikkekhez
layout: post
---

## Bevezető a Git alapok cikkekhez

A következő hetekben a verziókezelés és a Git nevű szoftver alapjaival fogunk megismerkedni. Ha valaha vesztettetek el fájlt holmi géphiba vagy figyelmetlen végleges törlés miatt, akkor ez a sorozat életmentő lesz. Esetleg történt olyan, hogy addig módosítottátok a legújabb készülő regény egyik fejezetét, hogy már teljesen elvesztett mindent az eredeti ötletből; majd jött egy olvasó, aki szerint az első változat volt az igazi? Ha nem, akkor egyrészt őszintén irigyellek titeket. Ha igen, akkor tartsatok velem, merüljünk el a Git rejtelmeiben!

Ezeknél a hosszabb sorozatoknál, amik heteken, sőt, hónapokon keresztül tartanak (a Git 18 további fejezetből áll) fontos, hogy minden fejezetet sorrendben olvashassatok. Egy online blog esetén azért nem egyszerű, különösen nem akkor, ha gyakran jelennek meg a cikkek. EGyet kihagysz, elveszted a fonalat. Éppen ezért egy Bloggertől független felüeltre is feltöltöm a cikkeket, méghozzá csak azokat. A heti helyzetjelentések vagy más írások oda nem kerülnek fel, ezáltal könnyebb követni a sorozatot. A cím az alábbi:

https://szuzs.github.io/FrontEnd-Basics/

Más ok is állhat a kimaradás mögött. Nem mindenki rendelkezik folyamatos és korlátlan netkapcsolattal - de a web midenkié, ezért ők is megérdemelnek egy esélyt a zavartalan tanulásra. Hogy ne terheljem feleslegesen a kvótákat, ugyanitt feltöltöttem a teljes anyagot három formátumban is. Kinek mi a kényelmes. Van PDF (A/4-es és A/5-ös lapmérettel is), EPUB és a Kindle használók miatt MOBI is. Természetesen netkapcsolattól függetlenül bárki választhatja ezeket az opciókat, sőt, akár ki is nyomtathatjátok. A Git sorozatnál nem igazán lesznek interakítv kódrészletek, így nem vesztetek semmit az "offline" anyagokkal.

Ha már offline módot emlegettem: a Git oktatás nagyját a saját gépeteken, a lokális fájlokkal való játék teszi majd ki. Az elején egy szoftvert kell letölteni meg regisztrálni egy Github fiókot (ingyenes, de majd erről többet beszélek a [második részben](../git_1_post.md)), utána majd csak a 16. fejezetnél lesz szükség bármiféle online munkára, de akkor is csak feltöltünk, letöltünk. Szöveges fájlokkal fogunk dolgozni, így a hálózatot sem terheljük agyon.

A regisztráció meg a letöltés ne ijesszen meg senkit. Nem árulok zsákbamacskát: a [Github Desktop](https://desktop.github.com/) nevű programot fogjuk használni, mert ez rengeteg segítséget ad a hagyományos parancssori módszerekhez képest. A honlapon lévő anyagok közé majd feltöltök egy alternatív verziót is, amiben a parancssori Gitet mutatom be (alkalmazás nélkül sokkal nehezebb vele az élet). A regisztráció amúgy is szükséges lenne a munkánk megosztása és a közös szerkesztés miatt akkor is, ha a parancssort részesítjük előnyben.

Ha valakit felcsigázott ez, akkor tartson velem a továbbiakban. Kalandra fel, irány a Git mezeje!